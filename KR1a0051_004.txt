# -*- mode: mandoku-view; -*-
#+TITLE: 易通
#+DATE: 2015-08-24 21:55:31.545308
#+PROPERTY: ID KR1a0051
#+PROPERTY: BASEEDITION WYG    
#+PROPERTY: JUAN 卷四
<pb:KR1a0051_WYG_004-1a>¶
欽定四庫全書¶
　易通卷四　　　　　　　宋　趙以夫　撰¶
䷞(艮下/兊上)咸亨利貞取女吉彖曰咸感也柔上而剛下¶
二氣感應以相與止而説男下女是以亨利貞取女吉¶
也天地感而萬物化生聖人感人心而天下和平觀其¶
所感而天地萬物之情可見矣¶
　咸自否來以三為主隂陽交孚感之義也柔自内徃¶
　而居乎上剛自外來而居乎三柔上剛下所以為亨¶
<pb:KR1a0051_WYG_004-1b>¶
　艮為少男兊為少女二氣感應以相與也九三艮之¶
　陽上六兊之隂男女之位皆當居之而安歡然相愛¶
　止而説也陽下交於隂而成和男下女也三惟不變¶
　斯與上孚是以亨利貞取女吉也下本坤上本乾三¶
　上相易天地感也始乎艮齊乎巽説乎兊萬物化生¶
　也五君二民中正而應聖人感人心也下艮互巽在¶
　乾之下巽順則和艮止則平天下和平也寂然不動¶
　性也感而遂通情也於其感而觀之天地萬物皆不¶
<pb:KR1a0051_WYG_004-2a>¶
　外乎是矣¶
象曰山上有澤咸君子以虚受人¶
　澤居乎山之下而氣蒸乎山之上巖谷竅穴雲生其¶
　中山澤通氣咸之象也山之中虚故於氣无所不納¶
　君子之心虛故於人无所不容咸之義也¶
初六咸其拇象曰咸其拇志在外也¶
　拇者足之大指初以耦居下拇也上應乎四志在外¶
　也四剛初柔以柔應剛不失其為感之道也¶
<pb:KR1a0051_WYG_004-2b>¶
六二咸其腓凶居吉象曰雖凶居吉順不害也¶
　腓脛腨也腨形如卧魚之腹在股之下不能自舉隨¶
　股而動者也三為咸之主二比之若腓之附股然二¶
　本有五之應乃近隨乎三失其所感於理為逆安得¶
　不凶惟當守正順以從五則吉而无害矣¶
九三咸其股執其隨徃吝象曰咸其股亦不處也志在¶
隨人所執下也¶
　三用而柔變竒為耦有股之象居本當位可處而亦¶
<pb:KR1a0051_WYG_004-3a>¶
　不處乃以一柔隨二剛之後所執卑下利可知矣柔¶
　宜徃而吝遂至於此徃則无咎矣或以三為主彖言¶
　利貞此爻不宜變也¶
九四貞吉悔亡憧憧徃來朋從爾思象曰貞吉悔亡未¶
感害也憧憧徃來未光大也¶
　諸爻皆言咸四獨不言者不求感也守剛為貞自可¶
　獲吉悔亡者不輕變也未感害者寂然不動何害之¶
　有若以其失位徃而為柔復以其无應來而為剛或¶
<pb:KR1a0051_WYG_004-3b>¶
　徃或來憧憧靡定不能安於為剛必至變而為柔於¶
　卦為蹇上負五下乗三中无所主膠膠擾擾祇自惑¶
　耳未光大者不為陽也朋從爾思者不變則互乾三¶
　陽為朋初以柔應之從爾之思也¶
九五咸其脢无悔象曰咸其脢志末也¶
　兊之上爻為口脢居口之下胷鬲之間與心同位不¶
　曰心而曰脢者剛中以正寂然不動不求感於人而¶
　人自感之上為卦之末志末者五與上孚心口相應¶
<pb:KR1a0051_WYG_004-4a>¶
　也无悔者不宜變也五居心位而四言朋從爾思何¶
　也蓋以六爻象人之身四也猶姤之三為臀夬之四¶
　亦為臀咸之三為股明夷之二亦為股也¶
上六咸其輔頰舌象曰咸其輔頰舌滕口説也¶
　兊為口輔頰舌皆口也上以柔比五之剛是之謂輔¶
　然本與三應未免有疑欲明其心能无言乎是以滕¶
　口説也¶
䷟(巽下/震上)恒亨无咎利貞利有攸徃彖曰恒乆也剛上¶
<pb:KR1a0051_WYG_004-4b>¶
而柔下雷風相與巽而動剛柔皆應恒恒亨无咎利貞¶
乆於其道也天地之道恒乆而不已也利有攸徃終則¶
有始也日月得天而能乆照四時變化而能乆成聖人¶
乆於其道而天下化成觀其所恒而天地萬物之情可¶
見矣¶
　恒自泰來以四為主剛本在初上而居四柔本在四¶
　下而居初剛上柔下所以為亨震以長男位乎外巽¶
　以長女位乎内内外有别何咎之有雷陽氣也風隂¶
<pb:KR1a0051_WYG_004-5a>¶
　氣也陽倡而隂和雷風相與不相悖也内巽而外震¶
　順乎理而動也方其為泰剛柔本應亨而為恒其應¶
　亦同剛柔皆應也乆於其道主爻不變利貞也天地¶
　所以能長乆者隂陽不差歳時无易此恒之本體也¶
　利有攸徃指初也下體本乾變乾為巽初柔失位用¶
　之而剛巽復為乾柔徃剛來終則有始於卦為大壮¶
　剛健以動何利如之此恒之變體也以本體言之日¶
　出於震月生於兊在互體乾天之上日徃則月來月¶
<pb:KR1a0051_WYG_004-5b>¶
　徃則日來日月得天而能乆照也震兊居春秋之中¶
　巽乾居夏冬之孟寒徃則暑來暑徃則寒來四時變¶
　化而能乆成也天徳而出寧日月照而四時行若晝¶
　夜之有經聖人乆於其道也巽在互乾之下為風為¶
　命令天下化成也天地之大萬物之多自其情之動¶
　者而觀之一闔一闢出機入機不恒能如是乎¶
象曰雷風恒君子以立不易方¶
　雷風鼓舞若不可測然發聲於春收聲於秋雷之恒¶
<pb:KR1a0051_WYG_004-6a>¶
　也上震為東互兊為西方也天有八風行乎四時風¶
　之恒也下巽東南互乾西北方也君子素其位而行¶
　不願乎其外處世之變不更所守君子之恒也¶
初六浚恒貞凶无攸利象曰浚恒之凶始求深也¶
　卦本泰柔居四為當位易而居初入乎三陽之下是¶
　謂浚恒自卑其身以應乎四始求深也女而下男安¶
　得不凶守柔為貞必无所利大壮用為此爻則其孚¶
　窮矣彖言利貞而繼以利有攸徃者指初爻當變也¶
<pb:KR1a0051_WYG_004-6b>¶
九二悔亡象曰九二悔亡能乆中也¶
　悔亡者二以剛居隂雖不當位不可輕變也能守其¶
　剛上與五應居中而能乆常道也若用而柔雖為當¶
　位然无五之應而隨二剛之後則非恒矣¶
九三不恒其徳或承之羞貞吝象曰不恒其徳无所容¶
也¶
　初浚恒五恒其徳皆不變三不恒其徳上振恒皆變¶
　也三用而柔於卦為解居二坎之中進退皆險故无¶
<pb:KR1a0051_WYG_004-7a>¶
　所容二承其下亦以為羞故解之三曰負且乗致冦¶
　至也貞吝者守柔為正居既失位上又无應不能復¶
　還其剛吝也還其剛則為恒其徳矣¶
九四田无禽象曰乆非其位安得禽也¶
　初為田雖應乎四而不為剛无禽也與比九五失前¶
　禽義同初以柔居陽既失其位遂為浚恒之凶又安¶
　得禽哉明泰不宜易而為恒也¶
六五恒其徳貞婦人吉夫子凶象曰婦人貞吉從一而¶
<pb:KR1a0051_WYG_004-7b>¶
終也夫子制義從婦凶也¶
　恒其徳剛柔應也貞不變也六五老婦九二士夫大¶
　過變為此爻其義同也夫一而已婦人守正從之終¶
　身安得不吉制事以義夫子也惟婦是從安得不凶¶
　蓋柔居五而剛居二婦上於夫故設此戒¶
上六振恒凶象曰振恒在上大无功也¶
　上用而剛變震為離振動也失位无應安得不凶大¶
　无功者為陽則无功也於卦為鼎而上九乃以吉言¶
<pb:KR1a0051_WYG_004-8a>¶
　者蓋鼎卦五上相易有亨帝之義此卦上六變為剛¶
　以臨五所以凶也¶
䷠(艮下/乾上)遯亨小利貞彖曰遯亨遯而亨也剛當位而¶
應與時行也小利貞浸而長也遯之時義大矣哉¶
　遯自乾來以二為主未為遯時猶是姤體剛徃柔來¶
　遯而亨也方其為姤九五剛居中正雖為當位而下¶
　无其應及其為遯二用而柔乃孚乎五時之當行不¶
　可違也小利貞者二柔浸長得位得時不宜復變也¶
<pb:KR1a0051_WYG_004-8b>¶
　由二言之固得臣道之正由卦言之則為二隂漸進¶
　君子見㡬而作之時也當遯則遯適時之宜其義豈¶
　不大哉¶
象曰天下有山遯君子以逺小人不惡而嚴¶
　天之與山勢本遼絶山雖崒然而起似有陵上之意¶
　而天穹然蓋高自不可干遯之義也彼小人者近之¶
　則不遜逺之則怨惟君子為能處之上乾為君子下¶
　艮二隂為小人互巽於中巽而止之有不惡而嚴之¶
<pb:KR1a0051_WYG_004-9a>¶
　象¶
初六遯尾厲勿用有攸徃象曰遯尾之厲不徃何災也¶
　初用而剛變耦為竒尾也失四之應安得不危勿用¶
　有攸徃者言但守其柔不可用之而有所徃柔既不¶
　變上與四孚又何災焉¶
六二執之用黄牛之革莫之勝説象曰執用黄牛固志¶
也¶
　二柔得位利於守正執之也卦自姤來下體本巽用¶
<pb:KR1a0051_WYG_004-9b>¶
　而為艮艮土居丑黄牛也柔來變剛革也心與五孚¶
　固志也莫之勝説者君臣交際不勝其喜也¶
九三係遯有疾厲畜臣妾吉象曰係遯之厲有疾憊也¶
畜臣妾吉不可大事也¶
　三用而柔牽於上之應係遯也居位不當於卦為否¶
　上下不交有疾而危安得不憊惟當以剛自守下止¶
　二隂畜之以臣妾之道然後獲吉不可大事者剛不¶
　宜變也艮為閽寺臣妾之象凡言遯者皆剛變而徃¶
<pb:KR1a0051_WYG_004-10a>¶
　也¶
九四好遯君子吉小人否象曰君子好遯小人否也¶
　陽為君子四不用也下與初應中心相好所以為吉¶
　隂為小人用而柔也失初之應所以為否遯指初也¶
九五嘉遯貞吉象曰嘉遯貞吉以正志也¶
　嘉昏禮也五剛二柔有孚于嘉之義守正不變志與¶
　之合何吉如之釋彖言剛當位而應此爻也遯指二¶
　也¶
<pb:KR1a0051_WYG_004-10b>¶
上九肥遯无不利象曰肥遯无不利无所疑也¶
　乾體剛健肥也上用而柔則肥遯矣於卦為咸居當¶
　其位順以從君何疑之有无不利者上與五皆利也¶
䷡(乾下/震上)大壮利貞彖曰大壮大者壮也剛以動故壮¶
大壮利貞大者正也正大而天地之情可見矣¶
　大壮自坤來以四為主未為大壮猶是泰體六四用¶
　之而剛乾剛震動剛以動故壮也陽為大主爻守貞¶
　不變大者正也守之以正則陽剛益大内卦乾外卦¶
<pb:KR1a0051_WYG_004-11a>¶
　本坤乾一索於坤而得震由静而動大本於正也天¶
　地之情於此可見矣¶
象曰雷在天上大壮君子以非禮弗履¶
　四陽為大壮時當中春雷乃發聲逺邇皆聞其壮可¶
　知先期而震則為小過君子浩然之氣剛大以直其¶
　動以天然後為壮苟非禮而履則猶雷之非時而震¶
　又何足以為壮乎¶
初九壮于趾征凶有孚象曰壮于趾其孚窮也¶
<pb:KR1a0051_WYG_004-11b>¶
　趾耦而在下初以剛居之壮于趾也用之而柔征也¶
　於位不當何能免凶上與四孚雖有其應然當大壮¶
　之初豈宜變剛為柔若必欲其孚則窮矣此浚恒所¶
　以貞凶也凡言壮者剛也明夷渙之馬壮夬之壮于¶
　頄皆變柔為剛也¶
九二貞吉象曰九二之吉以中也¶
　二剛得中上應乎五守正不用所以吉也¶
九三小人用壮君子用罔貞厲羝羊觸藩羸其角象曰¶
<pb:KR1a0051_WYG_004-12a>¶
小人用壮君子罔也¶
　三變剛為柔小人用壮也守剛不變君子用罔也貞¶
　者守剛為正也若不能守於卦為歸妹之征凶危也¶
　知其危則不變矣羝羊觸藩羸其角此形容小人用¶
　壮之状變乾為兊羊也變竒為耦角也四以剛居兊¶
　上為藩羊欲進而藩當其前是以羸角¶
九四貞吉悔亡藩決不羸壮于大輿之輹象曰藩決不¶
羸尚徃也¶
<pb:KR1a0051_WYG_004-12b>¶
　四為大壮之主守貞則吉悔亡者不輕變也三用九¶
　則變乾為兊兊為羊四當其前為藩三但守其剛四用¶
　而柔藩雖決去无羊角之可羸矣然當四陽壮盛之¶
　時豈宜用而為柔尚徃者所貴復還其剛也坤為大¶
　輿輹者輪下之木變坤為震壮于大輿之輹也¶
六五喪羊于易无悔象曰喪羊于易位不當也¶
　五互兊為羊變柔為剛喪羊也舍危即安于易也以¶
　柔居陽位本不當是以貴乎變也无悔者於卦為夬¶
<pb:KR1a0051_WYG_004-13a>¶
　不可復還其柔也¶
上六羝羊觸藩不能退不能遂无攸利艱則吉象曰不¶
能退不能遂不詳也艱則吉咎不長也¶
　上用而剛藩也五互兊為羊由下而進有觸藩之象¶
　藩為羊所觸反為柔而不及不能退也但為剛則无¶
　成不能遂也兩皆不能何利之有皆由自不詳審而¶
　輕於變所以致此艱則吉者惟當於艱難之中復還¶
　其柔斯可免咎當位有應何吉如之¶
<pb:KR1a0051_WYG_004-13b>¶
䷢(坤下/離上)晉康侯用錫馬蕃庶晝日三接彖曰晉進也¶
明出地上順而麗乎大明柔進而上行是以康侯用錫¶
馬蕃庶晝日三接也¶
　晉自觀來以五為主方其為觀柔本在四進而居五¶
　所謂晉也離為日大明也下體坤上體離明出地上¶
　也下卦三隂同附乎五順而麗乎大明也柔進居五¶
　是謂上行晉之本體也柔雖居尊而下无其應必三¶
　隂俱變於卦為大有然後上下應之也康安也侯四¶
<pb:KR1a0051_WYG_004-14a>¶
　也用變也錫予也馬蕃庶乾之三陽也四為大臣位¶
　既不當在所當變然變則為剥小人長矣故五之君¶
　安四之侯俾之勿變而使下三隂皆用為剛以從乎¶
　四則是四之侯得三剛以為之助者皆五以蕃庶之¶
　馬錫之也五居離明之中而孚其志於下之三剛焉¶
　故曰晝日三接鼎之變體也是以云者推言四不可¶
　變而下三爻可變也釋彖言柔進而上行者三晉與¶
　鼎睽皆用為大有也¶
<pb:KR1a0051_WYG_004-14b>¶
象曰明出地上晉君子以自昭明徳¶
　日之體本明雖入地中其明固存出乎地上其明益¶
　著非有二明也明徳者已之所固有特患人自晦之¶
　耳大學之道在明明徳自明也由脩身齊家以至治¶
　國平天下皆明徳之著見者也乾曰自强晉曰自昭¶
　皆自己求之也¶
初六晉如摧如貞吉罔孚裕无咎象曰晉如摧如獨行¶
正也裕无咎未受命也¶
<pb:KR1a0051_WYG_004-15a>¶
　初用而剛以從乎五晉如也與四相敵摧如也守剛¶
　為正貞吉也初先諸爻而變焉獨行也罔孚者戒其¶
　勿應乎四也安於其位不受四之命而麗乎君豈不¶
　綽綽然有餘裕哉何咎之有¶
六二晉如愁如貞吉受兹介福于其王母象曰受兹介¶
福以中正也¶
　二用而剛以應乎五晉如也為四所間愁如也守剛¶
　為正貞吉也五以柔居尊王母也二以剛居中實受¶
<pb:KR1a0051_WYG_004-15b>¶
　其福上與五孚于其王母也介大也¶
六三衆允悔亡象曰衆允之志上行也¶
　當晉之時五柔上行群隂之志皆欲變為剛以應之¶
　三亦為剛是謂衆允悔亡者不可復還其柔也釋彖¶
　所謂晝日三接者下三爻皆當變也¶
九四晉如鼫鼠貞厲象曰鼫鼠貞厲位不當也¶
　四以剛居大臣之位上孚乎五晉如也若專權擅利¶
　貪而不顧鼫鼠也貞者守剛不變也位既不當又戒¶
<pb:KR1a0051_WYG_004-16a>¶
　以勿變何也蓋變則於卦為剥何能免危為大臣而¶
　處權利之地戒之哉鼫與碩同互艮為鼠¶
六五悔亡失得勿恤徃吉无不利象曰失得勿恤徃有¶
慶也¶
　悔亡不可輕變也失者下三爻皆柔不應乎五也得¶
　者下三爻用為剛以應乎五也勿恤者君位離明天¶
　下利見失得在彼於五何憂徃者三柔既徃於卦為¶
　大有厥孚交如吉无不利彖言晝日三接正指此也¶
<pb:KR1a0051_WYG_004-16b>¶
上九晉其角維用伐邑厲吉无咎貞吝象曰維用伐邑¶
道未光也¶
　上用而柔變竒為耦有角之象於卦為豫利用行師¶
　有伐邑之象一剛五柔有師之義維可用之伐邑然¶
　於豫為㝠其道未光可謂危矣知其危而不變焉則¶
　明出地上吉又何咎守柔為貞不還其剛是之謂吝¶
䷣(離下/坤上)明夷利艱貞彖曰明入地中明夷内文明而¶
外柔順以䝉大難文王以之利艱貞晦其明也内難而¶
<pb:KR1a0051_WYG_004-17a>¶
能正其志箕子以之¶
　明夷自臨來以二為主離在坤下為明入地中明傷¶
　之象也内文明而外柔順離内坤外也䝉大難者二¶
　在互坎之下也三分天下有其二以服事殷囚於羑¶
　里文王之事也於艱難之中守正不變處明以晦文¶
　王之心也内難而能正其志指五而言紂不明厥徳¶
　失為君之道猶日没於地内難之象能正其志而不¶
　少變焉箕子也明夷一卦其當文王與紂之事邪¶
<pb:KR1a0051_WYG_004-17b>¶
象曰明入地中明夷君子以涖衆用晦而明¶
　日没於西入乎地中日生於東出乎地上入則必出¶
　晦則必明君子涖衆而用晦所以為用明之地坤為¶
　衆為晦離為明¶
初九明夷于飛垂其翼君子于行三日不食有攸徃主¶
人有言象曰君子于行義不食也¶
　内卦離為飛鳥初用而柔則垂其翼而不能飛矣復¶
　還其剛君子于行也離為日數三三日也三在互坎¶
<pb:KR1a0051_WYG_004-18a>¶
　之中為酒食初不從三而食者柔有攸徃也主人指¶
　武王也此伯夷義不食周粟之事也離為言主人雖¶
　有言初之君子不暇顧也¶
六二明夷夷于左股用拯馬壮吉象曰六二之吉順以¶
則也¶
　二居限之下趾之上為股離為戈兵傷于左股也用¶
　之而剛上與五應以剛濟柔所謂用拯方其未用互¶
　坎為馬以剛易柔所謂馬壮於卦為泰得尚中行所¶
<pb:KR1a0051_WYG_004-18b>¶
　以為吉順帝之則文王以之彖言利艱貞守柔不變¶
　文王自明其心也爻言用拯馬壮吉用柔為剛周公¶
　明時之當變也¶
九三明夷于南狩得其大首不可疾貞象曰南狩之志¶
乃大得也¶
　三居互坎之中坤當其前有師象坎居北坤西南有¶
　南狩象以剛居上為大首今乃上為柔而三為剛是¶
　其大首為三所得矣守貞不變隂不能害之不可疾¶
<pb:KR1a0051_WYG_004-19a>¶
　也上體坤隂晦之極大明將升人心背昏而就明武¶
　王以之¶
六四入于左腹獲明夷之心于出門庭象曰入于左腹¶
獲心意也¶
　坤為腹入于左腹四不用也以柔居隂雖為當位然¶
　明夷之君難與有為四為近臣蓋得其心意矣用之¶
　而剛變坤為震坤闔户也震動也户闔而動于出門¶
　庭也㣲子以肺附之親知紂之不可諌而去之也¶
<pb:KR1a0051_WYG_004-19b>¶
六五箕子之明夷利貞象曰箕子之貞明不可息也¶
　五君位也聖人不繫之紂而繫以箕子蓋為殷諱此¶
　變例也當殷之末世箕子為同姓之卿諌而不從自¶
　處於晦内難而能正其志也不可息者消其明也盡¶
　臣之道是為箕子之貞¶
上六不明晦初登于天後入于地象曰初登于天照四¶
國也後入于地失則也¶
　明夷與晉反對晉明出地上明夷明入地中晉為明¶
<pb:KR1a0051_WYG_004-20a>¶
　明夷為不明初登于天晉也後入于地明夷也此爻¶
　言紂不明厥徳誕罔顯于天也知文王以順則而興¶
　則知紂以失則而亡矣晉離日在上下坤西南互艮¶
　東北照四國也¶
䷤(離下/巽上)家人利女貞彖曰家人女正位乎内男正位¶
乎外男女正天地之大義也家人有嚴君焉父母之謂¶
也父父子子兄兄弟弟夫夫婦婦而家道正正家而天¶
下定矣¶
<pb:KR1a0051_WYG_004-20b>¶
　家人自兊來以二為主下兊以三之柔易二之剛而¶
　為離上兊以上之柔易四之剛而為巽下卦為内上¶
　卦為外六二以柔居隂女正位乎内也九五以剛居¶
　陽男正位乎外也利女貞主爻守正不宜變也天秉¶
　陽居上地秉隂居下天地大義不過如此家人有嚴¶
　君者五為父四為母父母一家之尊居上卦也父子¶
　夫婦皆指二五以尊卑言之也五為兄四為弟三為¶
　兄二為弟以大小言之也各順其序各盡其道而家¶
<pb:KR1a0051_WYG_004-21a>¶
　道正正家而天下定為九五王假有家言之也¶
象曰風自火出家人君子以言有物而行有恒¶
　内卦離外卦巽巽風自離火而出内明而外巽所以¶
　明人倫而風天下家人之象也離為言言發於内巽¶
　風有行之義行見於外二居離中有五之應言必顧¶
　行有物也四居巽下有初之應行之顧言有恒也言¶
　行相應而不相違脩身齊家之道也¶
初九閑有家悔亡象曰閑有家志未變也¶
<pb:KR1a0051_WYG_004-21b>¶
　離外堅中虚有家之象二為家人之主初以剛居其¶
　下得防閑之道謹其始也悔亡者當位有應何以變¶
　為若變為柔則防閑缺矣故象以志未變言之¶
六二无攸遂在中饋貞吉象曰六二貞吉順以巽也¶
　婦人從夫者也故无遂事惟酒食是議婦人之事也¶
　二居離中互坎為酒食在中饋之象貞吉守正不變¶
　則吉也五居巽體二以柔順從之故曰順以巽也¶
九三家人嗃嗃悔厲吉婦子嘻嘻終吝象曰家人嗃嗃¶
<pb:KR1a0051_WYG_004-22a>¶
未失也婦子嘻嘻失家節也¶
　家人以九五為嚴父嗃嗃之象也悔變也三變剛為¶
　柔為嗃嗃而悔也悔而失位不能无厲而能同二四¶
　之柔上從乎五於卦為益安得不吉何失之有三若¶
　不用則以一剛䧟二柔之中无上之應而相比以為¶
　悦婦子嘻嘻之象也終於執吝而不知悔焉家節之¶
　失莫大於此¶
六四富家大吉象曰富家大吉順在位也¶
<pb:KR1a0051_WYG_004-22b>¶
　四以柔居隂母道也五以剛居陽父道也陽為富而¶
　隂比之富其家也五居尊位四能順從吉孰大焉¶
九五王假有家勿恤吉象曰王假有家交相愛也¶
　剛居尊位下應乎二為王假有家假大也家二也家¶
　既齊矣推而大之天下之人莫不親其親子其子交¶
　相歡愛何憂之有其吉宜也¶
上九有孚威如終吉象曰威如之吉反身之謂也¶
　家人以五為尊剛復居上家之相也用之而柔應三¶
<pb:KR1a0051_WYG_004-23a>¶
　比五均曰有孚然家相之道以嚴為尚不宜為柔也¶
　但還其剛是謂威如復其本體反身之謂終於不變¶
　所以獲吉故既濟之濡其首厲者欲用為剛也¶
䷥(兊下/離上)睽小事吉彖曰睽火動而上澤動而下二女¶
同居其志不同行説而麗乎明柔進而上行得中而應¶
乎剛是以小事吉天地睽而其事同也男女睽而其志¶
通也萬物睽而其事類也睽之時用大矣哉¶
　睽自巽來以三為主下巽以初之柔易三之剛而為¶
<pb:KR1a0051_WYG_004-23b>¶
　兊上巽以四之柔易五之剛而為離離柔居五火動¶
　而上兊柔居三澤動而下火性炎上水性趨下火澤¶
　之睽也方其為巽巽長女上下皆巽二女同居也二¶
　柔相直无配合之理其志不同也下巽變兊上巽變¶
　離行也下兊上離以説麗明五柔得中進而上行下¶
　應乎剛睽之本體也是以小事吉者隂為小變為事¶
　柔居乎三為卦之主位既不當不容不變用之而剛¶
　於卦為大有柔得尊位大中而上下應之所以為吉¶
<pb:KR1a0051_WYG_004-24a>¶
　睽之變體也天地男女萬物皆不外乎隂陽方其為¶
　睽則隂陽間隔及為大有則睽者合矣以天地言之¶
　天位乎上地二生火火性炎上所以同者以三之變¶
　也以男女言之二五相孚各得其志所以通者以三¶
　之變也以萬物言之大明當天萬物相見所以類者¶
　亦三之變也睽之時而得為大有者以其能用也凡¶
　卦之變大有者皆稱吉鼎元吉亨初用六也黄離元¶
　吉二用六也睽小事吉三用六也大畜童牛之牿元¶
<pb:KR1a0051_WYG_004-24b>¶
　吉四用六也¶
象曰上火下澤睽君子以同而異¶
　離兊皆隂卦而火炎上澤潤下同而異之象君子周¶
　而不比和而不同群而不黨蓋取諸此也¶
初九悔亡喪馬勿逐自復見惡人无咎象曰見惡人以¶
辟咎也¶
　悔亡初不變也四在互坎之中為美脊之馬若用而¶
　柔則喪馬矣勿逐者初不可徃而為柔也自復者四¶
<pb:KR1a0051_WYG_004-25a>¶
　當變剛為柔復其本位也四為睽之間是謂惡人今¶
　不為敵而為應初雖見之何咎之有¶
九二遇主于巷无咎象曰遇主于巷未失道也¶
　二五相應為四所間未免委曲以通其情五君位主¶
　也離中虚巷也二以剛遇五之柔遇主于巷君臣同¶
　心不失其相與之道以此去間何咎之有¶
六三見輿曳其牛掣其人天且劓无初有終象曰見輿¶
曳位不當也无初有終遇剛也¶
<pb:KR1a0051_WYG_004-25b>¶
　三居互離之中為輿為牛曳者乗二之剛後有所繋¶
　輿不得行掣者負四之剛前有所制牛不得進以其¶
　居不當位也五與三皆柔上與二皆剛頥之象也頥¶
　中有物當齧而去之五之厥宗噬膚同噬乎四也其¶
　人指四也天指上也所以為睽皆四之故人力雖不¶
　能加天且劓之矣四守剛不變則為睽之間无初也¶
　四變剛為柔則无睽之間有終也在上則為遇雨在¶
　三則為遇剛而三上相應矣¶
<pb:KR1a0051_WYG_004-26a>¶
九四睽孤遇元夫交孚厲无咎象曰交孚无咎志行也¶
　四與初不相應為孤用之而柔交孚乎初為遇元夫¶
　睽孤故危知其危則不還其剛何咎之有孚者四之¶
　志變而有應則志行矣¶
六五悔亡厥宗噬膚徃何咎象曰厥宗噬膚徃有慶也¶
　悔亡者五與二應不可輕變也自二至上頥中有物¶
　之象厥宗指三也五與三為宗同噬乎四之膚齧而¶
　合之間者去矣四剛既徃上下皆應則不為睽何咎¶
<pb:KR1a0051_WYG_004-26b>¶
　之有慶也¶
上九睽孤見豕負塗載鬼一車先張之弧後説之弧匪¶
冦婚媾徃遇雨則吉象曰遇雨之吉羣疑亡也¶
　上本與三應為不孤為四所間失三之應則孤矣豕¶
　與鬼指四也塗與車指三也四居互坎之中為豕下¶
　兊為澤豕在澤中故見其負塗坎北方幽隂鬼之所¶
　舍互離為車在坎之下有載鬼一車之象坎為弓弧¶
　也先張之弧四以剛敵上也後説之弧四變剛為柔¶
<pb:KR1a0051_WYG_004-27a>¶
　也向非四為之冦則上與三婚媾矣徃遇雨則吉者¶
　四之冦既徃然後三上相親无有間之者三在兊澤¶
　之上雨也凡所以致睽之疑皆四之剛實為之四不¶
　為剛則羣疑皆亡是為遇雨之吉也¶
䷦(艮下/坎上)蹇利西南不利東北利見大人貞吉彖曰蹇¶
難也險在前也見險而能止知矣哉蹇利西南徃得中¶
也不利東北其道窮也利見大人徃有功也當位貞吉¶
以正邦也蹇之時用大矣哉¶
<pb:KR1a0051_WYG_004-27b>¶
　蹇自震來以三為主下震以初之剛易三之柔而為¶
　艮上震以四之剛易五之柔而為坎所以為蹇者三¶
　也水在山上流行艱阻非蹇而何屯蹇皆謂之難者¶
　坎險俱當其前也艮在其後互離於中見險能止不¶
　䧟於險是之謂知蹇之本體也三用而柔於卦為比¶
　下卦變艮為坤利西南不利東北蹇之變體也為比¶
　則无三之間二五相應徃得中也為蹇則水勢趨下¶
　而山止之其道窮也以變體言之五為大人不寧方¶
<pb:KR1a0051_WYG_004-28a>¶
　來上下皆應徃有功也以剛居陽守貞而吉萬國建¶
　而諸侯親以正邦也當蹇之時用而為比豈不大哉¶
象曰山上有水蹇君子以反身脩徳¶
　山上有水澗谷之泉也土石礙之不能流行其象為¶
　蹇行有不得反求諸己君子見險而能止也反身取¶
　艮之背脩徳取坎之心¶
初六徃蹇來譽象曰徃蹇來譽宜待也¶
　蹇之所以為蹇者以三也故諸爻皆欲去之初以柔¶
<pb:KR1a0051_WYG_004-28b>¶
　孚乎五為三所間何能有譽徃蹇者宜待三徃而為¶
　柔則上比乎五為有譽矣¶
六二王臣蹇蹇匪躬之故象曰王臣蹇蹇終無尤也¶
　五為大人二為王臣處重坎之下故曰蹇蹇上應乎¶
　五志在乎君遑恤其躬雖捐軀犯難終无怨尤六二¶
　其忠臣哉¶
九三徃蹇來反象曰徃蹇來反内喜之也¶
　三爻用九剛徃而柔來蹇體變矣於卦為比蹇自震¶
<pb:KR1a0051_WYG_004-29a>¶
　來三本柔也今復為柔所謂反也内喜者下卦為内¶
　初二皆隂喜其引類以比於君也利西南不利東北¶
　指此爻也¶
六四徃蹇來連象曰徃蹇來連當位實也¶
　四為大臣欲連羣隂以比乎君而下乗三之剛為其¶
　所間徃蹇者三剛既徃則衆柔皆比乎五是謂來連¶
　五以剛居中當位實也陽為實¶
九五大蹇朋來象曰大蹇朋來以中節也¶
<pb:KR1a0051_WYG_004-29b>¶
　五以剛居尊為大諸爻皆當從之三以剛為卦之蹇¶
　亦大也物莫能兩大必三用而柔則向之為蹇者皆¶
　同衆柔以宗乎剛故曰大蹇朋來於卦為比不寧方¶
　來一剛制衆柔也剛而得中故能節之五不變而言¶
　三變者彖所謂利見大人貞吉也凡五隂一陽之卦¶
　皆取朋來之義復曰朋來豫曰朋盍簮解變為師曰¶
　朋至斯孚其義同也¶
上六徃蹇來碩吉利見大人象曰徃蹇來碩志在内也¶
<pb:KR1a0051_WYG_004-30a>¶
利見大人以從貴也¶
　上欲比五有三之應安能無疑徃蹇者必三徃而為¶
　柔則上下皆宗乎五之剛來碩也志在乎内安得不¶
　吉利見大人者言三既變則上但當守柔以比乎君¶
　是謂從貴若上復為剛則為比之後夫凶爻言徃蹇¶
　來碩者指三之變也又言利見大人者戒上之勿變¶
　也¶
䷧(坎下/震上)解利西南无所徃其來復吉有攸徃夙吉彖¶
<pb:KR1a0051_WYG_004-30b>¶
曰解險以動動而免乎險解解利西南徃得衆也其來¶
復吉乃得中也有攸徃夙吉徃有功也天地解而雷雨¶
作雷雨作而百果草木皆甲坼解之時大矣哉¶
　解自艮來以二為主下艮以三之剛易二之柔而為¶
　坎上艮以上之剛易四之柔而為震下坎為險上震¶
　為動險以動者先險而後動也動而免乎險者動出¶
　乎險也動乎險中則為屯動乎險外則為解利西南¶
　者坤為西南為衆二用而柔變坎為坤於卦為豫利¶
<pb:KR1a0051_WYG_004-31a>¶
　建侯行師徃得衆也无所徃者二不變也剛自三來¶
　為卦之主復也剛應乎五得中而吉解之本體也有¶
　攸徃者二既變也以柔居隂不失其初夙也隂宗乎¶
　四有功而吉解之變體也以本體言之坎為雨震為¶
　雷時當驚蟄雷雨作焉乾為木果震坎艮皆得乾之¶
　一陽故剥之上艮為碩果此卦之震坎為百果也震¶
　為草木為蕃鮮百果草木皆甲坼天地之解也故曰¶
　解之時大矣哉¶
<pb:KR1a0051_WYG_004-31b>¶
象曰雷雨作解君子以赦過宥罪¶
　雷行於未雨之先為屯雷動於既雨之後為解雷者¶
　天之威雨者天之澤威中有澤刑獄之有赦宥也過¶
　誤者赦而不問有罪者宥而從輕君子所以推廣天¶
　地之仁心也¶
初六无咎象曰剛柔之際義无咎也¶
　初以柔居陽位本不當疑若有咎然上與四應剛柔¶
　交際理應免咎歸妹所謂吉相承者用為此爻也¶
<pb:KR1a0051_WYG_004-32a>¶
九二田獲三狐得黄矢貞吉象曰九二貞吉得中道也¶
　二居地上為田三伏於坎之宂為狐二為解之主上¶
　與五應三以隂柔介乎其間必射而獲之則三變為¶
　剛狐去而矢得矣與射雉一矢亡之義同貞吉者二¶
　守剛為貞孚五之柔為得中道所以為吉未濟以三¶
　為狐亦居二坎之中也¶
六三負且乗致冦至貞吝象曰負且乗亦可醜也自我¶
致戎又誰咎也¶
<pb:KR1a0051_WYG_004-32b>¶
　内卦坎上復互坎三以隂柔居二險之中為解之間¶
　上負四下乗二上下皆陽剛君子一小人處於其間¶
　豈不可醜與上相敵冦戎之至已實致之又将誰咎¶
　貞吝者守柔為正居既失位上又无應不知變焉吝¶
　也¶
九四解而拇朋至斯孚象曰解而拇未當位也¶
　拇者足之大指謂初也初之柔本應乎四四以剛居¶
　隂於位未當又為二所間志欲合而足不隨汝之拇¶
<pb:KR1a0051_WYG_004-33a>¶
　解矣必用而柔於卦為師九二以剛居中為師之主¶
　衆柔之朋俱至四乃得與初同孚乎二故師之六四¶
　曰師左次无咎者不可用而為解也¶
六五君子維有解吉有孚于小人象曰君子有解小人¶
退也¶
　五用而剛於卦為困履剛中之位以解天下之難維¶
　君子能之二自變為柔以孚乎五則小人退聽險難¶
　既平其吉宜也困之九五利用亨祀正指二之變也¶
<pb:KR1a0051_WYG_004-33b>¶
上六公用射隼于高墉之上獲之無不利象曰公用射¶
隼以解悖也¶
　二五相應三介其間二指三為狐居坎穴也五指三¶
　為隼居離中也故二與五皆欲射而獲之五公也離¶
　中虚外堅墉也五在高墉之上變三之柔為剛悖者¶
　解矣是公用之也上既得應亦无不利¶
䷨(兊下/艮上)損有孚元吉无咎可貞利有攸徃曷之用二¶
簋可用享彖曰損損下益上其道上行損而有孚元吉¶
<pb:KR1a0051_WYG_004-34a>¶
无咎可貞利有攸徃曷之用二簋可用享二簋應有時¶
損剛益柔有時損益盈虚與時偕行¶
　損自泰來以上為主方其為泰三剛上柔本自當位¶
　今乃損下之剛益上之柔雖曰其道上行而位俱不¶
　當所以為損然有五之柔能順乎上之剛損而有孚¶
　也君臣相得是以元吉何咎之有損之本體也上為¶
　卦主亦可守貞必變為臨居位乃當此上剛所以利¶
　於徃損之變體也曷之用者上既曰貞而又曰徃然¶
<pb:KR1a0051_WYG_004-34b>¶
　則如之何其用之上苟不用則五用而剛可也於卦¶
　為中孚五在互震之上震為竹簋之象也五陽為實¶
　三四皆隂為虚虚以承實簋之用也剛柔交孚誠通¶
　意接可用享也為中孚則三四之柔皆從乎五二簋¶
　應有時也為損則三剛上柔易位而處損剛益柔有¶
　時也蓋三四之從五與損下而益上皆非常道故並¶
　以有時言之損而為柔益而為剛盈而為陽虚而為¶
　隂適時之宜與之偕行雖聖人不能違乎時也¶
<pb:KR1a0051_WYG_004-35a>¶
象曰山下有澤損君子以懲忿窒慾¶
　澤在山之下氣通山之上山潤則澤减損之義也兊¶
　説也有慾之象互坤其上静以制之於未然窒慾也¶
　互震動也有忿之象艮在其上止而戒之於已然懲¶
　忿也忿慾累徳故君子損之又損¶
初九已事遄徃无咎酌損之象曰已事遄徃尚合志也¶
　已事者剛既變為柔也失位无應安能無咎遄徃者¶
　其柔速去復還為剛志與四合何咎之有酌損者參¶
<pb:KR1a0051_WYG_004-35b>¶
　時之宜不可輕變也¶
九二利貞征凶弗損益之象曰九二利貞中以為志也¶
　二與五應守正則利變則必凶弗損者言不可為柔¶
　益之者言但當為剛中以為志者言二五之心以中¶
　相與也¶
六三三人行則損一人一人行則得其友象曰一人行¶
三則疑也¶
　卦本泰泰自坤來三陽由下而升三人行也分三之¶
<pb:KR1a0051_WYG_004-36a>¶
　剛以居上損一人也剛既上行五柔孚之得其友也¶
　上既得友不應乎三三位不當復乗乎剛何能免疑¶
六四損其疾使遄有喜无咎象曰損其疾亦可喜也¶
　四用而剛於卦為睽間乎其中是謂惡人疾也欲損¶
　其疾必使速還其柔則相應而有喜矣何咎之有¶
六五或益之十朋之龜弗克違元吉象曰六五元吉自¶
上祐也¶
　五之柔本與二應或用而剛是益之也於卦為中孚¶
<pb:KR1a0051_WYG_004-36b>¶
　具離之體離為龜兩龜為朋損益皆變為龜是朋也¶
　中孚三四之柔皆從乎五之剛二五為十十朋之龜¶
　也信由乎中龜卜恊從弗克違也五之心孚乎三四¶
　自上祐下所以元吉即信及豚魚之義也¶
上九弗損益之无咎貞吉利有攸徃得臣无家象曰弗¶
損益之大得志也¶
　弗損不用為柔也益之但為剛也剛為卦主有五之¶
　應大得志也无咎貞吉彖辭之義也利有攸徃剛徃¶
<pb:KR1a0051_WYG_004-37a>¶
　柔來亦利也五柔上剛於理未順上用而柔不失其¶
　道故曰得臣无三之應志不在内故曰无家彖言可¶
　貞而繼以利有攸徃者此爻也¶
䷩(震下/巽上)益利有攸徃利涉大川彖曰益損上益下民¶
説无疆自上下下其道大光利有攸徃中正有慶利涉¶
大川木道乃行益動而巽日進无疆天施地生其益无¶
方凡益之道與時偕行¶
　益自否來以初為主剛本在四退而居初損乾之剛¶
<pb:KR1a0051_WYG_004-37b>¶
　益坤之柔坤為民而在下為地而无疆民既得益其¶
　説可知陽為大為光以貴下賤為主於内其道大光¶
　也利有攸徃者指來卦言也方其為否上下不交變¶
　而為益則四柔得位上同乎五五剛中正然後有慶¶
　益之本體也利涉大川者二用而剛下震變兊互體¶
　仍震木道乃行於卦為中孚乘木舟虚益之變體也¶
　二非相易之爻而言變者何也蓋初為益之主在下¶
　而得民二本應五而乘初之剛不容不變故損益皆¶
<pb:KR1a0051_WYG_004-38a>¶
　變中孚也以本體言之動以從乎上上巽以接乎下¶
　以剛易柔是之謂益一陽在下勢必浸長日進无疆¶
　也乾陽居初天氣下降坤隂居四地氣上騰天施地¶
　生也隂陽交際品物咸亨其益无方也時之當益雖¶
　天地不能違與時偕行也損兼損益而言而益獨言¶
　凡益之道者蓋能損上益下則但見其益矣¶
象曰風雷益君子以見善則遷有過則改¶
　動萬物者莫疾乎雷撓萬物者莫疾乎風雷震於先¶
<pb:KR1a0051_WYG_004-38b>¶
　風隨其後鼓之舞之生意不窮是之謂益陽自内生¶
　為善隂自内生為過卦本否以柔居初為不當位過¶
　也變否為益剛自外來而為主於内見善則遷也柔¶
　自内徃而得位乎外有過則改也雷以動之見善勇¶
　為風以散之改過不吝君子之所以益其徳者如此¶
初九利用為大作元吉无咎象曰元吉无咎下不厚事¶
也¶
　大陽也作動也卦本否剛自四來而居乎初利用為¶
<pb:KR1a0051_WYG_004-39a>¶
　大作也當位而應為益之主吉又何咎下為初厚為¶
　坤事為變下不厚事言初不變為坤也¶
六二或益之十朋之龜弗克違永貞吉王用享于帝吉¶
象曰或益之自外來也¶
　二用而剛或益之也以剛易柔自外來也於卦為中¶
　孚十朋之龜與損同義永貞者守剛為正也雖不應¶
　乎五而無乘剛之疑所以為吉王用享于帝者復還¶
　其柔志不在初而在乎君五為王上為帝籲俊尊上¶
<pb:KR1a0051_WYG_004-39b>¶
　帝所以吉也爻兩言吉用與不用皆可也¶
六三益之用凶事无咎有孚中行告公用圭象曰益用¶
凶事固有之也¶
　三用而剛變震為離上復互離離為戈兵凶事也爻¶
　本有應用之則无應而凶何所歸咎理固然也復還¶
　其柔得中而行斯與五孚圭者達信於君也土主信¶
　互坤土也告公用圭者以朝覲㑹同之禮告之公也¶
　此爻變則為凶禮復其柔則為賓禮孚與不孚之間¶
<pb:KR1a0051_WYG_004-40a>¶
　耳¶
六四中行告公從利用為依遷國象曰告公從以益志¶
也¶
　卦本否四之剛下而居初中行也當否之時上下不¶
　交而天下無邦既變為益六四大臣告于公上從民¶
　之志用初之剛建以為侯依其遷國下既獲益利莫¶
　大焉坤為國震為侯變坤為震遷國也以剛易柔民¶
　説無疆益志也¶
<pb:KR1a0051_WYG_004-40b>¶
九五有孚惠心勿問元吉有孚惠我徳象曰有孚惠心¶
勿問之矣惠我徳大得志也¶
　有孚惠心者五居心位四以柔順乎五也勿問元吉¶
　者自然相孚不勞告誡吉莫大焉彖言中正有慶此¶
　也有孚惠我徳者二以柔順乎五也君臣同心於上¶
　則下之人亦順承其君之徳而君之志得行矣¶
上九莫益之或擊之立心勿恒凶象曰莫益之偏辭也¶
或擊之自外來也¶
<pb:KR1a0051_WYG_004-41a>¶
　剛為益柔為損莫益之者不可守剛也或擊之者上¶
　守剛不變則柔自外來攻而變之也五居心位立心¶
　者以五為主上徃從之也剛柔相應為恒勿恒者上¶
　不可為剛以應乎三也失位求應安能免凶益者人¶
　之所欲而戒以莫益其辭雖偏然志在乎君其理則¶
　正也¶
　¶
　¶
<pb:KR1a0051_WYG_004-41b>¶
　¶
　¶
　¶
　¶
　¶
　¶
　¶
　易通卷四¶
